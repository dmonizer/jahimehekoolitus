# Relvad ja ohutus

(algmaterjal [www.ejs.ee](http://www.ejs.ee), Kaupo Kindsigo, suurmeister, Eesti Jahimeeste Seltsi koostööpartner)

#### Relva osad

/tbd/

## Kuldreegel:

Käi enne jahihooaega tiirus harjutamas! Kui lased tiirus mõnisada märki, on pärast jahil märksa lihtsam.

## Laskeohutus tiirus

Kõik laskmisest osavõtjad, laskurid ja treeninglaskmises osalejad peavad teadma relva ja laskemoonaga ohutu ümberäimise reegleid.  Selle kohta antakse allkiri.

Teine tähtis aspekt on relvade transport sõidukist relvapüramiidi ja püramiidist tulejoonele, konkreetsesse laskepaika. Seda tuleb teha võimalikult ohutult. Kõik lahtimurtavad relvad peavad olema lahti murtud ja laadimata. Relvad, mida konstruktisooni tõttu ei saa lahti murda, peavad olema avatud lukuga, laadimata ja kaitseriivis.

Lasktiirus lastakse üldjuhul treeneri või instruktori juhendamisel. Intsruktori korraldusi tuleb jälgida. Instruktor annab selgeid ja arusaadavaid korraldusi: „Laadida, seeria algus, tuld!“ Korraldused annavad märku, millal võib relva laadida ja suunata märkide poole.

Laskur ei tohi kunagi suunata relva väljaspoole märkide lennuava. Ka ohutusraamidega laskekohad takistavad relva suunamist külje suunas. Laskur ei tohi laetud relvaga laskekohal ümber keerata ega kuhugi mujale sihtida. Relv tuleb hoida alati märkide lennuala suunas.

Kindlasti tuleb kasutada kuulmiskaitseid. Võistlustel on kohustuslikud ka kaitseprillid.

### Vintrelv

Vintrelvi on erinevaid.  Kõige rohkem kasutatakse polt-liuglukuga vintrelva.

<img title="" src="http://menuk.ee/jahikursus/wp-content/uploads/2017/01/jahiohutus-uld.jpg" alt="" data-align="inline">

#### Kuidas reguleerida vintpüssi laskja keha järgi?

Esiteks päästiku kaugus. Kui püss on käsivarrel, siis peaks sõrm asetsema täpselt päästikul. Kui sõrm ei ulatu päästikuni, siis on püssilaad liiga pikk.  Kui sõrm on üle päästiku, siis on püssilaad liiga lühike.

Teiseks võiks optilise sihiku kõrgus olla selline, et põsk oleks kindlalt toetatud, kui relv on laskeasendis.  Optika ei tohiks olla raua kohal liiga kõrgel. Kui optika on liiga kõrgel, siis kaob näol hea kontakt laadiga ja laskur võtab ebaloomuliku asendi. Loomulikus laskeasendis on püss kindlalt vastu keha, põsk tugevalt vastu laadi ja sõrm päästikul. Vintrelva puhul on soovitatav hoida mõlemad silmad lahti.

#### Laskeasend tiirus

Laskeasend võiks olla võimalikult pingevaba. Laskur võiks olla püstiasendis. Igasugused kallutused ette või küljele pole õigustatud. Parem käsi pigistab ja haarab, tõmbab püssi korralikult vastu keha. Oluline on, et parem käsi pigistaks ja tõmbaks püssi vastu keha jõuga 10–15 kilogrammi ehk nii tugevalt, et püss hakkab peaaeagu vibreerima. Vibratsiooni korral tuleb pinget lõdvendada. Sõrm on tugevasti päästikul. Vasak käsi toetab püssi vabalt nagu kandik, sõrmed hoiavad püssi õrnalt nagu kitarrikaela.  Lasekasendis on jalad harkis veidi kitsamalt kui õlgade laius, varbad on suunatud umbes 20-kraadise nurgaga laskjast paremale (paremakäelisel laskuril). 

Kui lasu sooritamiseks on aega, siis staatiliste märkide puhul võib toetada küünarnuki kehale. Laskeasend võetakse sisse ja vasaku käe küünarnukk toetatakse tugevalt vastu keha, puus lükatakse natuke ettepoole. Vasaku käe kontakt kehaga peab olema väga hea.

Kõigi dünaamiliste harjutuste puhul – näiteks kui tiirus jookseb metssiga või põder –  on oluline ühendada tõste, liikuvuse sujuvus ja sujuv päästmine liikumise ajal. Sujuvat liikumist ei saa alahinnata. Dünaamilised harjutused on keerukamad kui staatilised, kuna aega on vähe. Püssi suunab keha, käed tõmbavad püssi ainult vastu keha. Keha liigub kogu trajektoori, märgi nähtavuse ala ulatuses. Liikumist tuleb jätkata ka pärast lasku. Tüüpiline viga liikuvate märkide laskmisel on, et pärast lasku jääb keha kohe seisma. Sellisel juhul jääb kuul sihtmärgist veidi maha.

Treeninglaskmisel on mõistlik kasutada väiksekaliibrilist relva või õhkrelva. Nende eelis on väike tagasilöök ja lasumüra ning odav laskemoon.

#### Sihtimine

Kui laskeasend on sisse võetud ja püss korralikult vastu keha tõmmatud, siis tuleb sihtida. Pea silmas oma laskeoskust. Mida parem on laskur, seda väiksemasse piirkonda suudab ta sihtida. Kui jahimees suudab 100 meetri kauguselt sihtida A4 paberilehte, siis on see mõistlik piirkond. Sportlaskurid suudavad sihtida ka väiksemat piirkonda. Väga head laskurid sihivad tikutopsi.

Optilise sihiku suurendus: Jahil ei kasutata väga suuri suurendusi, tavaliselt lastakse kolme-, nelja-, viiekordse suurendusega. Pikemate laskude puhul kasutatakse ka kümne- kuni 12-kordset suurendust. Sportlaskurid kasutavad tiirus ka 16-, 20- ja 24-kordsedi suurendusi. Vali distantsile ja harjutuseks sobiv suurendus! Näiteks 50 meetri kaugusel asuvat märki võiks lasta üheksa- või kümnekordse suurendusega.

#### Päästikutehnika

Laskmisel on väga oluline päästmise sujuvus ehk päästikutehnika. Päästmine on sujuv protsess algusest lõpuni ning võiks kesta umbes poolteist sekundit. Päästikut ei tohi rabada ega tõmmata. Mida sujuvam on päästmine, seda täpsem on lask.

### Sileraudne püss

Relv peaks olema käepärane, mitte ülemäära pikk ega lühike. Sõrm peab ulatuma vabalt päästikule. Kui relv on tõmmatud laskeasendisse, siis peaks nägema kirpu üle lati ja veidi võiks latt pealt näha olla. Jahil ei ole lati nägemine oluline kuid sportlikul laskmisel on sihtlatt pealt nähtav.

#### Laskeasend

Haavlipüssist laskmine on dünaamiline harjutus. Dünaamiline harjutus eeldab, et laskur saab oma keha erinevates suundades sujuvalt liigutada. Jalad asetatakse harki kitsamalt kui õlgade laius, relv tõmmatakse tugevalt vastu keha, nägu surutakse vastu laadi, mõlemad silmad on avatud, parem käsi pigistab korralikult, tõmbab püssi vastu keha. Kohe algul soovitatakse kasutada tõstet. Ei lasta püss palges, vaid püss tõstetakse sujuvalt lasekasendisse märgi väljalennu ajal.  Sujuva tõste korral liigub laskuri keha sujuvalt märgi lennusuunas.     

#### Sihtimine

Sileraudsest püssist laskmise märksõnad on: liikumise sujuvus, viimistletus, visuaalne kontakt märgiga, märgile järele jõudmine, mööda trajektoori liikumine, kirbuga kontakti saavutamine märgiga, sujuv üleminek märgist ja tulistamine. Pärast lasku võiks keha veel veidi sujuvalt edasi liikuda ja kirpu võiks hoida lennu trajektoori kõrgusel.  Kuigi sileraudsest püssist laskmise pole väga palju aega – märk lendab mõne sekundi – on laskur võimeline tegema selle ajaga kiire, täpse ja sujuva liigutuse ning märki tabama. Kui jääb ebaselgeks, kuidas märki tabada, siis aitavad treener või instruktor. Intruktor selgitab alati eelnevalt, mida peab tegema, et tabada märki.

#### Relvade valik

Paljud jahimehed kasutavad kaheraudseid lahtimurtavaid püsse. Need ongi meil kõige levinumad relvad. Vähem levinud on poolautomaatsed sileraudsed relvad, mis on veidi kergemad ja veidi pehmema tagasilöögiga. Need on töökindlad, sobivad hästi noortele, algajatele ja naistele.

Kõige levinum sileraudne on kaheraudne vertikaalsete raudadega lahtimurtav relv. Seda on lihtne käsitseda. Lahtimurtult on hästi näha, kas relv on laetud või laadimata.  Kaheraudsete püsside ohutus on hästi tagatud.

#### Poolautomaatse relva laadimine

Lukk on lahti, relv on kaitseriivis. Relv keeratakse veidi külje peale, padrun pannakse padrunipesa ette ja pöidlaga vajutatakse nuppu.  Lukk liigub tagant ette, lukustub,  relv on laetud, vinnastatud, laskevalmis ja kaitseriivis. Relv vabastatakse kaitseriivist vahetult enne märgi küsimist.

Tühjaks laadimine käib vastupidises järjekorras: salvest võetakse padrunid välja, lukk tõmmatakse lahti ja kui rohkem padruneid padrunipesas ega salves pole, jääbki lukk tagaasendisse. On näha, et relv on laadimata ja ohutu.

#### Kaheraudse lahtimurtava relva laadimine

Relv murtakse lingist/hoovast lahti ja padrun/padrunid asetatakse padrunipesasse. Relv vajutatakse sujuvalt kokku, vabastatakse kaisteriivist. Relv on laetud, laskevalmis.

Tühjaks laadimisel murtakse relv lahti ja padrun/padrunid võetakse padrunipesast välja. Relv on tühjaks laetud ja ohutu.

### Laskeohutus jahil/kütiliinil

Enne püssi laadimist tee kindlaks, kus asuvad naaberkütid. Tee kindlaks, milline on sinu jaoks ohutu laskesuund ehk kuhu tohid tulistada, kui uluk väljub ajust. ![](http://menuk.ee/jahikursus/wp-content/uploads/2017/01/Jahiohutus-2.jpg)

Püssilukk on lahti niikaua, kuni jõuad kütiliinis oma kohale. Laadimiseks võta täislaaditud padrunisalv ja padrun. Pane salv püssi külge. Poolautomaatsel jahipüssil lükka üks lisapadrun üle salve padrunipessa. Lase salv natuke allapoole või vajuta salve ülemine padrun allapoole ja lükka lukk kinni. Vaata et salv oleks fikseeritud asendis. Püss on vinnastatud, laetud. Pane relv kaitseriivi.

Ole nähtav teistele küttidele, et naaberkütil oleks võimalik tulistada ajust väljuvat ulukit.

Mõnikord tuleb kütiliinis seista pikki tunde. Siis on hea kasutada püssituge. Sellelt on mugavam ja kiirem püssi võtta ja laskeasendisse tõsta. Samuti lasub püssiraskus toel, mitte õlal.

Kui jaht jõuab lõpule, siis tulevad ajajad metsast välja. Jälgi ajajaid ja anna vajadusel jahijuhatajale selle kohta infot. Kütiliini lähedale jõudes jäävad nad ootama jahijuhataja täiendavat korraldust.

### Ohutus takistuse ületamisel

Takistuse (karjaaed, kraav vms) ületamisel ulatatakse kõigepealt (üle takistuse) laadimata relv kaaslasele, alles seejärel hüpatakse ise üle kraavi või ronitakse üle aia.

### Laskeohutus hiilimisjahil

Hiilimisjahil on väga oluline liikuda vastutuult ja vaadelda hoolikalt maastikku. Ennast võiks varjata kõikvõimalike looduslike takistuste taha. Relv peab olema laskevalmis, laetud, kaitseriivis. Hiilimise ajal vaata hoolikalt, kuhu astud, sest iga praksatus võib looma ära hirmutada.

Kui oled jõudnud ulukile piisavalt lähedale, siis laskmisel on mõistlik kasutada abivahendeid. Näiteks on relva mugav toetada puule, alpi kepile, hargile, kolmjalale.

Hiilimisjahil riietu nii, et sulaksid maastikuga kokku. Väldi eredat värvi peakatteid, veste, jakke. Vaatlemiseks on soovitatav kasutada binoklit. Hiilimisjahiks varu aega. Vaatle rahulikult, et leiaksid just õige saaklooma. Varju, seisa, vaatle. Ära tekita müra, ära torma loomale lähedale, ära tee asjatuid liigutusi.  Hiilimisjahil on väga oluline osata seista, tarduda, sulada loodusega kokku, et loomad saaksid rahulikus keskkonnas häirimatult liikuda ja süüa.

### Laskeohutus jahikantslis

Reegel number üks. <u>Jahikantslisse roni laadimata relvaga!</u>

Reegel number kaks. Pane relv rihmaga diagonaalis üle keha, et kasutada ronimisel mõlemat kätt.  Sellest ei piisa, kui relv on rihmaga üle üla! Hea on kasutada otsmikulampi.

Kui jõuad jahikantslisse, siis võta sisse laskekoht. Laadi relv. Pane peale kaitseriiv.

Kui uluk ilmub nähtavale, siis võta sisse laskeasend, vabasta relv kaitseriivist. Jahikantslist tulistades on mõistlik kasutada optilisel sihikul kuue- kuni seitsmekordset suurendust. Seitsmekordne suurendus annab optimaalse vaatevälja laiuse ja valgusjõu.

Ära kunagi toeta relva vastu jahikantsli aknaäärt! Akna ja relva vahel võiks olla pehme kinnas, müts, rätik, padi vms.

Jahikantslist tulistades ei ole kiiret. Vali õige uluk. Oota, millal ta on sinu poole küljega. Tõmba relv korralikult kehasse. Pane sihiku niitrist aegsasti põlema. Keskendu! Vaatle! Vali õige hetk! Tulista!

Seejärel konrolli, et relv oleks tühjaks laetud.  Pane padrunisalv taskusse.  Sulge jahikantsli aknad. Mine kontrolli lasu tulemust.

Alla tulles on kindlasti juba hämar. Ära unusta otsmikulampi! Ära kiirusta! Hoia ronimisel kinni mõlema käega. Trepipulgad võivad olla libedad, lumised, jäätunud. Liigu rahulikult ja kindlalt.

Pärast jahi lõppu veendu, et:

* relv on laadimata, 

* laetud padrunisalv pole kinnitatud relvale, 

* lukk on lahti, 

* helisummuti on eemaldatud. 

Autos aseta tühjakslaetud relv tühja padrunisalvega relvakotti või kohvrisse, relvasuudmega endast eemale. Nüüd võid edasi sõita.

## Relva hooldus, puhastamine ja roostetõrje

Tänapäeva jahirelvad vajavad puhastamist, määrimist, roostetõrjet ja mõnikord ka konserveerimist. Elame kliimavööndis kus on kõrge õhuniiskus ja sademete hulk,  seepärast tuleb relvaomanikul oma püssi eest hoolt kanda. Korralikult hooldatud relv toimib laitmatult, näeb „nagu uus“ välja, teenib peremeest pikki aastakümneid ja omab kõrget hinda järelturul.

Juba enne jahti peab relva kapist välja võttes ette valmistama, selleks tuleb rauaõõnest eemaldada õli ja määrida relvaraua pealispind kerge õlikihiga, polt-liuglukk kergelt õliga määrida ja sileraudsel, lahtimurtaval relval kõikide kokkuhõõrduvate metallpindade vahele määrida viskoosset õli või relvatehase poolt soovitatud spetsmääret (grafiit, teflon jne). Kui veel aastakümned tagasi puhastati relvi ainult relvaõliga siis tänapäeval kasutatakse spetsiaalseid puhastusvahendeid, solvente ja puhastusvahtusid. Relvaõli ei ole enam vahend (eriti vintraudse relva) rauaõõne puhastamiseks vaid on liikuvate osade, luku määrimiseks, roostekindluse andmiseks ja raua konserveerimiseks. Puhastamise mõttes on väga suur erinevus kas relvast tulistatakse 1-2 lasku või näiteks 42 lasku. 

### Vintrelv

Kui vintrelvast on tulistatud vaid mõni lask on raua sisepinna puhastamiseks sobiv kasutada universaalset puhastusvahendit BRUNOX mis omab ka määrivaid omadusi ja mida võib ka peale puhastamist uue kihina rauda jätta. Probleem seisneb selles, et pärast 3-5 lasku ladestub vintrelva rauda üliõhukese kihina vask mida mehhaaniliselt, relvaõli ja pronksharjaga puhastades on võimatu rauast „välja saada“. Vasekihi all jätkavad korrosioon relvaraua murendamist ja püssirohugaasid oma söövitustööd. Tuleb kasutada keemilisi vahendeid, vase eemaldajaid ehk solvente: tuntumad on Robla Solo, Robla Mil, Lapuan Piipunpuhtistusaine, Hoppes nr 9 solvent, Barnes solvent jne. Solvendi iseloomulik tunnus on intensiivne ammoniaagi lõhn, seepärast tuleb seda kasutada hästiventileeritavas ruumis. Vaske ja tahma eemaldab ka spetsiaalne puhastusvaht FORREST. 

Solvent kantakse pronksharjaga relvarauda, liigutatakse harja 5-10 korda relva luku poolt suudmeosa poole läbi raua, lastakse toatemperatuuril reageerida 5-10 min, raud puhastatakse kaliibrile vastavate puuvillatroppide või kaltsuga kuivaks (vask, reageerides solvendiga jätab tropile või kaltsule rohelise jälje, seni korratakse solvendiga puhastamist kuni "rohelist" enam ei tule.) Siis kantakse rauda relvaõli, kui soovitakse konserveerida siis viskoosem relvaõli, näiteks. Ballistol Clever. Enne tulistamist tuleb raud õlist puhtaks lükata. 

### Sileraudne relv

Siledaraudset relva on hõlbus puhastada universaalse puhastusvahendi Brunox ja pronksharjaga, eriti korralikult tuleb nühkida tšokkide piirkonda, et intensiivse laskmise puhul sinna ladestunud tinaühendid ja plastikujäägid lahti tuleks. Puhastamise lõpus tuleb nailonharjale keeratud lapiga raud „puhtaks lükata“ ja kerge relvaõli kiht või uus Brunox´i kiht  rauda sisse jätta!

* Vaja läheb relvaõli, Brunox, mõni solvent, puhastusvarras pronksharja, nailonharja ja puuvillaste kaliibrile vastavate puhastustroppidega koos adapteriga, puhast puuvillast kaltsu (vana lina või padjapüür) ja puiduosa õli (Schaftol)

* Vähemalt paar-kolm korda aastas peaks relva laadi määrima spetsiaalse puiduõliga (Saksa keeles markeering Schaftol), see annab pähklipuidule veekindluse ja ilusa läike. NB! Tavaline relvaõli kahjustab ja murendab puitu!

* Relva lukku on hea puhtaks nühkida vana hambaharja ja Brunoxiga.

* Kaitse relva niiskuse ja lausvihma eest, kuivata hoolikalt, hoia soojas ja kuivas ruumis ja määri korralikult välispindasid ja lukku relvaõliga, puitosa puiduõliga.

* Kui relv on saanud mereveega kokku (veepritsmed paadis) tee põhjalik puhastus!

* Külmast sooja ruumi tulles jäta relv tundideks püssikotti või kohvrisse. Kohe sooja ruumi sattudes kondenseerub ruumis olev niiskus jaheda relva nii välis- kui ka sisepindadel ja see tekitab korrosiooni ja kahjustab löögimehhanismi.

* Roostet on lihtsam ennetada kui tagajärgedega võidelda. Roostetõrjeks ja konserveerimiseks sobib viskoosne relvaõli, näit. Ballistol. Kui roostekahjustused on suured, pöördu relvameistri poole.

* Kui relv on hoolsalt puhastatud ja määritud, kulub iga uue puhastamise tarvis vähem aega ja vaeva kui „käest ära lastud“ relval!

* Ka roostevabast terasest rauaga relv vajab puhastamist ja määrimist!

## Helisummutid

Helisummuteid kasutatakse laialdaselt jahinduses Soomes, Rootsis, Norras, USA-s, Ühendkuningriikides, Saksamaal ja Lätis. Alates **01.07.2018** on helisummutite kasutamine jahipidamisel lubatud ka Eestis. Eesti sportlaskurid on lasketiirudes ja spordivõistlustel kasutanud helisummuteid juba aastaid. 

![](C:\Users\p998eis\AppData\Roaming\marktext\images\2022-02-16-16-09-23-image.png)

Helisummutid kinnitatakse relvaraua keermestatud suudmeosa külge standard-keermetega (M14x1, M15x1 jne).  Helisummutid võivad erineda suuruse ja pikkuse  (suuremaid, pikemad, kogu raua pikkuseid, kompaktsemaid), materjali (teras, titaan, alumiinium) ja konstruktsiooni poolest: vintraua suudmeossa paigaldatud ja raua peale paigaldatud nn „reflex“ tüüpi. 

![](C:\Users\p998eis\AppData\Roaming\marktext\images\2022-02-16-16-09-41-image.png)

Tööpõhimõte on aga kõigil summutitel sama: helisummuti vähendab tulistamisel tekkivate püssirohugaaside rõhku, kuul toimib summutit läbides nagu liikuv klapp mis suunab enda taga liikuvad gaasid kambritesse, vabastades kambritest järjest gaase vähendatud kiiruse ja pikema aja jooksul. 

Hea näide on šampanja avamine:

* „pauguga“, kõik gaasid pääsevad kohe välja või 

* korki hoides ja sujuvalt keerates vabaneb rõhk aeglaselt ja märksa vaiksemalt. 

Helisummutid:

1. vähendavad lasu hetkel tekkivat kuuldavat müra 20-34 dB. (30 dB on 1000 korda väiksem müra. Detsibell on kümnendlogaritmine mõõtühik, mis väljendab kahe füüsikalise suuruse näiteks võimsuse, helirõhu tase suhet või ühe suuruse taset võrreldes mingi võrdlus- ehk baassuurusega. Detsibell ei ole absoluutväärtus! Kuna väljendatakse kahe suuruse suhet mille ühikud on samad siis on detsibell dimensioonita suurus. -3dB on 2X väiksem, -6dB on 6X väiksem, -20dB on 100X väiksem ja -30dB on 1000 korda väiksem helirõhu tase). 

2. vähendavad tulistamisel tekkivat relva tagasilööki 25-40% mis muudab tulistamise mugavamaks ja täpsemaks. 

3. vähendavad lasu hetkel relvaraua ülespaiskumist, „viskeviga“. 

4. suurendavad lasketäpsust ja veidi, kuid mõõdetaval määral, kuuli lennukiirust (+5 kuni +10 m/sek). 

5. ellimineerivad täielikult relva suudmeleegi ja sädemed lasu hetkel.

6. võimaldavad teatud tingimustes (vastu tuult tulistades) sooritada mitu üksteisele järgnevat lasku ja küttida söödalt või varitsusest  rohkem kui ühe uluki, hirmutamata teisi ulukeid karjas. Täiskaliibriliste (kaliiber alates 6,5 mm) jahirelvade tulistamise hetkel tekkiva müra tugevus on 150-160 dB, seda müra vähendavad helisummutid 20-34 dB võrra nii, et järgi jääb kuni 130 dB suurune müra. Euroopa Liidus kehtivate töökeskonna regulatsioonide alusel on maksimaalne müratase mis ei tekita püsivaid kuulmiskahjustusi 137dB. Kuuli lennumüra, helitakistuse barjääri ületamise müra ja müra mis tekkib sihtmärgi tabamisel helisummutid ei vähenda. Piltlikult väljendudes jääb  lasumüra ülitugevast „metalsest kärgatusest“ alles „mahe plumpsatus“. Seda „plumpsatust“ on paarisaja meetri kaugusele selgelt kuulda. Kuuldamatut nn „James Bondi filmide sisinat“ ei eksisteeri, see on filmide heliefekt. 

Helisummutite kasutamine on tänapäevane jahinduse tava ja vähendab oluliselt üldist mürareostust eriti kui peetakse jahti asulatega külgnevates piirkondades. Samuti kaitseb helisummutite kasutamine jahikoerte kuulmist. 

Tuntumad tootjad on BR-Tuote, aimSport, Ase-Utra, Jaki-Tuote, Saimaa Still, A-TEC, Gemtech, SilencerCo, Dead Air. 

Soovitan tulistamisel alati kasutada helisummutit ja summuti soetada kohe relva ostmisel!
